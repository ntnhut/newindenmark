# 1.5 SØFARTSNATION OG KOLONIMAGT (fra ca. 1620)

I 1600- og 1700-tallet blev Danmark ligesom mange andre 
vesteuropæiske lande en kolonimagt. Det vil sige, at Danmark 
erhvervede landområder uden for Danmark og erklærede dem 
som en del af det danske rige.

Danmark byggede forter på Guldkysten ved Afrikas vestkyst i det nuværende 
Ghana, hvorfra i alt over 100.000 slaver blev sejlet til de danske kolonier i Vest-
indien (Caribien) – Sankt Thomas, Sankt Croix og Sankt Jan – på den anden side 
af Atlanterhavet. På de Dansk Vestindiske Øer blev slaverne tvunget til at arbejde 
i sukkerrørsplantagerne eller i de europæiske plantageejeres huse. Sukkeret 
blev transporteret til København, hvor det blev solgt videre enten i Danmark 
eller i udlandet. Slavehandelen blev forbudt fra 1803, men frem til 1848 var det 
stadigvæk tilladt at holde slaver på øerne.

Danmark oprettede også handelskolonier i Trankebar og Serampore i det  
nuværende Indien. Herfra kunne danske skibe fragte krydderier, salpeter til 
fremstilling af krudt, bomuldsvarer og andre kostbare varer til Europa.

```{figure} ../images/image_p17_1.jpeg
:alt: Fæstningen Dansborg i den tidligere danske koloni Trankebar i Indien.

Fæstningen Dansborg i den tidligere danske koloni Trankebar i Indien.
```
 
Fra 1721 ankom kristne missionærer til Grønland med støtte fra den danske 
konge. Den første var den norske præst Hans Egede. Ud over at målet var at 
gøre den grønlandske befolkning kristen, var det også et mål at sælge varer fra 
Grønland som sælskind, spæk og hvalkød.

Danmark solgte sine kolonier i Indien og Ghana til Storbritannien i midten af 
1800-tallet. De Dansk Vestindiske Øer blev solgt til USA i 1917 og går i dag under 
navnet De Amerikanske Jomfruøer. Grønland har nu selvstyre, men er stadigvæk 
i et såkaldt rigsfællesskab med Danmark sammen med Færøerne.

Christiansted på Sankt Croix i 1815, som var den vigtigste by på de Dansk 
Vestindiske Øer på den tid.
 
```{figure} ../images/image_p18_1.jpeg
:alt: Christiansted på Sankt Croix i 1815, som var den vigtigste by på de Dansk Vestindiske Øer på den tid.

Christiansted på Sankt Croix i 1815, som var den vigtigste by på de Dansk Vestindiske Øer på den tid.
```