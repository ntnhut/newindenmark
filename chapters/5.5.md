# 5.5

5.5 
ARKITEKTUR OG DESIGN
Arkitektur og design afspejler altid et samfunds muligheder, holdninger og 
værdier, og er med til at gøre et land genkendeligt. I Danmark er der tradition 
for at lægge vægt på hensyn til praktiske funktioner og på enkelhed. Det ser 
man allerede i de mange landsbykirker og bindingsværksgårde, som gennem 
flere	århundreder	frem	til	midten	af	1800-tallet	blev	opført	på	bakketoppe	og	i	
landskabet rundt om i landet. Det er også kendetegnende for de mere eksklusive 
ejendomme, som efter inspiration fra græsk og romersk arkitektur blev opført 
i perioden cirka 1760-1860, og som især kom til at præge bybilledet i Køben-
havn. Et eksempel er Københavns domkirke, Vor Frue Kirke, som er tegnet af 
C.F. Hansen (1756-1845). Den blev opført i årene 1811-29. Dele af domkirken 
har form som et romersk tempel, mens indgangen er formet som en græsk 
tempelfront.
I dag forbindes dansk arkitektur og design især med funktionalismen, som er 
en måde at formgive på, hvor man især lægger vægt på praktiske funktioner. 
Funktionalismen opstod i 1920’erne, hvor den først og fremmest var med til at 
forbedre byernes dårlige boligstandard. I de efterfølgende mange årtier kom 
funktionalismen i arkitekturen til at præge opbygningen og udformningen af den 
danske velfærdsstat, for eksempel mange danskeres boliger.
Én af funktionalismens idéer var, at hvis man fjernede ornamenter (udsmykninger) 
fra for eksempel huse og møbler og gjorde dem mere ens og enkle i udtrykket, 
så reducerede man også deres tilhørsforhold til bestemte klasser i samfundet.  
Funktionalismens politiske dagsorden var ønsket om mere social lighed. 
På den måde er funktionalismen blevet et udtryk for den brede danske middel-
klasse og dens moderne livsstil. 
Et eksempel på funktionalisme 
er Aarhus Universitet, som blev 
opført i 1931-33. Ideen bag 
universitetet var at skabe en form 
for akademisk landsby præget 
af åbenhed og harmoni, samt 
ønsket om at integrere universi-
tetets mange formål i en helhed. 
I Universitetsparken	ligger	således	
de bygninger, der huser de enkelte 
institutter som for eksempel jura, 
historie, musik og statskundskab. 
Men parken rummer også kolle-
gier, en sø og vandløb.
Aarhus Universitet og universitetsparken. 
Foto: Villy Fink Isaksen.
 
 Andre eksempler på funktionalisme er Poul 
Henningsens lamper og Børge Mogensens 
møbler. Poul Henningsen (1894-1967), også 
kaldet PH, var både samfundsdebattør, revy-
forfatter,	 filmproducent	 og	 arkitekt,	 men	 blev	
mest kendt for sit lampedesign, som gjorde det 
elektriske lys blændfrit. Lampen består af tre 
skærme, hvis størrelser, materialer og farver 
kan kombineres i talrige varia tioner, sådan at 
lampen skaber en både behagelig og praktisk 
belysning til forskellige formål og priser. 
PH Lampe tegnet af 
Poul Henningsen.
I 1940’erne udviklede Børge Mogensen (1914-
72) et funktionalistisk præget møbelprogram for 
supermarkedskæden FDB (nuværende Coop), 
der	var	tilsvarende	fleksibelt	og	ligeledes	kom	til	at	præge	såvel	danske	hjem	
som rådhuse, skoler og sygehuse med et enkelt udtryk. 
Arne Jacobsen (1902-71) har også sat stort præg på både arkitektur og design. 
Han	var	inspireret	af	flere	forskellige	stilarter	–	ikke	mindst	funktionanlismen.	
Eksempler på hans arkitektur er Danmarks Nationalbank i København og Aarhus 
Rådhus.	Eksempler	på	hans	design	er	stolene	7’eren,	Ægget	samt	Stelton	kaffe-	
og tekanderne og andet køkken- og serveringsudstyr.
Dansk arkitektur og design er i dag præget af stor mangfoldighed og globalt 
udsyn. Arkitekten Jørn Utzon (1918-2008) var en foregangsmand for denne 
udvikling, da han i slutningen af 1950’erne tegnede det ikoniske operahus i 
Australiens største by Sydney. Bygningen er udformet som store opretstående 
skaller beklædt med et mønster af hvide klinker. Den kan fra forskellige vinkler 
minde om for eksempel en katedral, sejl på et skib eller havets bølger.
Operahuset i Sidney tegnet af Jørn Utzon.
 
 Hermed blev vejen banet for en mere eksperimenterende, ekspressiv og legende 
byggestil, som har mødt stor international anerkendelse. Aktuelt videreføres 
den blandt andet af Dorte Mandrup (født 1961), som står bag byggerier som 
Isafjordcenteret ved Ilulissat-fjorden i Grønland og Vadehavscentret i Ribe. Dorte 
Mandrups stil er kendetegnet ved, at omgivelserne inspirerer og former bygning-
erne. Både Isafjordcenteret og Vadehavscenteret spiller tydeligt sammen med 
landskabernes særlige kendetegn og historie.
Vadehavscenteret tegnet af Dorte Mandrup. Foto: Nationalpark Vadehavet.
Videre har arkitekten Bjarke Ingels (født 1974) og hans tegnestue BIG (Bjarke 
Ingels	Group)	tegnet	flere	prestigebyggerier	både	i	Danmark	og	udlandet.	Det	
gælder for eksempel Amager Bakke, også kaldet Copenhill, der blev indviet i 
2019.	 Den	 fungerer	 både	 som	 energieffektiv	 affaldsforbrænding	 og	 rekreativ	
oase med skibakke, vandrerute og klatrevæg.
 
 ---

<!-- Figures extracted from nearby pages -->

.. figure:: ../images/image_p159_1.jpeg

   :alt: Emmelie de Forest, vinder af Det Europæiske Melodi Grand Prix 2013.  Foto: Keld Navntoft/Ritzau Scanpix.

   Emmelie de Forest, vinder af Det Europæiske Melodi Grand Prix 2013.  Foto: Keld Navntoft/Ritzau Scanpix.

.. figure:: ../images/image_p160_1.jpeg

   :alt: Foto: Villy Fink Isaksen.

   Foto: Villy Fink Isaksen.

.. figure:: ../images/image_p161_1.jpeg

   :alt: PH Lampe tegnet af Poul Henningsen.

   PH Lampe tegnet af Poul Henningsen.

.. figure:: ../images/image_p161_2.jpeg

   :alt: PH Lampe tegnet af Poul Henningsen.

   PH Lampe tegnet af Poul Henningsen.
