# 6.14

6.14 
DISKRIMINATION, 
ANTISEMITISME, 
HADFORBRYDELSER 
OG EKSTREMISME 
 
Danmark er bygget på idealer om blandt andet frihed og demokrati. Disse idealer 
er fastlagt i Danmarks forfatning, grundloven. Grundloven bestemmer eksem-
pelvis, at man kan sige eller skrive, hvad man vil (ytringsfrihed). Grundloven 
bestemmer også, at man kan vælge den religion, man ønsker (religionsfrihed). 
Grundloven beskytter også retten til at danne foreninger (foreningsfrihed) og til 
at forsamle sig for eksempel til demonstrationer (forsamlingsfrihed).
Men det er ulovligt at misbruge friheden til visse former for forskelsbehandling, 
nemlig diskrimination. Der er tale om diskrimination, hvis man gør forskel på 
mennesker og behandler dem dårligere på grund af deres tro, politiske over-
bevisning, hudfarve, køn, etnicitet, seksuelle orientering, alder med videre. Der 
tales ofte om, at ”frihed skal bruges under ansvar”. Generelt har idealer om 
lighed og demokrati høj tilslutning i Danmark, men der er også eksempler på 
diskrimination. 
Undersøgelser tyder på, at næsten halvdelen af alle borgere med ikke-vestlig 
indvandrerbaggrund i Danmark har oplevet at blive diskrimineret på en eller 
anden måde på grund af deres etniske herkomst. Studier viser, at ansøgere med 
visse udenlandske navne har sværere ved at få en lejebolig eller blive inviteret til 
jobsamtale,	også	selv	om	de	er	lige	så	kvalificerede	som	ansøgerne	med	typisk	
danske navne. 
Man	må	heller	ikke	offentligt	sige	eller	skrive	noget,	der	nedværdiger,	forhåner	
eller truer andre på grund af for eksempel deres race, hudfarve, tro eller seksu-
elle orientering. 
Ligeledes	er	det	ulovligt	at	bruge	sin	ytringsfrihed	til	offentligt	at	opfordre	til,	at	
der begås en forbrydelse – eksempelvis ved at opfordre til vold mod en bestemt 
gruppe	mennesker.	Man	må	heller	ikke	offentligt	udtrykke	sin	tydelige	støtte	til	
et allerede begået terrorangreb.
Mange af disse regler er lavet for at beskytte religiøse, etniske og seksuelle 
minoriteter mod overgreb fra staten og mod overgreb fra andre borgere. 
For	at	beskytte	minoriteter	kan	man	således	straffe	forbrydelser	særlig	strengt,	
hvis de begås på grund af ofrets etniske oprindelse, tro, seksuelle orientering 
eller lignende. Sådanne forbrydelser kaldes også hadforbrydelser. 
 
 I perioden 2017-22 registrerede politiet i Danmark 3.107 sager om hadforbry-
delser. 1.709 (55 procent) af sagerne var på grund af ofrenes race eller etnicitet, 
893 (29 procent) på grund af ofrenes religion og 516 (17 procent) på grund af 
ofrenes seksuelle orientering. Forbrydelserne er typisk hadefulde ytringer, vold, 
hærværk eller trusler. Det svarer til 517 hadforbrydelser i gennemsnit per år i 
perioden eller mere end én sag hver dag.
Den jødiske minoritet i Danmark er et eksempel på en gruppe, der er særligt 
udsat for hadforbrydelser. I perioden 2017-22 registrerede politiet 337 hadfor- 
brydelser mod jøder. Det er et højt tal i betragtning af, at der kun bor i alt 6-8.000 
jøder i Danmark. Mere end hver tredje af de hadforbrydelser, der blev begået i 
Danmark på grund af ofrets religion og mere end hver tiende af samtlige hadfor-
brydelser i Danmark blev begået mod jøder.
Eksempelvis blev gravsten på en jødisk gravplads i Randers i 2019 overhældt med 
maling og væltet af mænd fra en nynazistisk bevægelse. Det skete symbolsk den 
9. november, det vil sige på årsdagen for Krystalnatten i 1938, hvor nazisterne 
blandt andet smadrede og nedbrændte jødiske butikker, synagoger, boliger og 
skoler i Tyskland. 
Efter	konflikten	mellem	Israel	og	Hamas	begyndte	i	oktober	2023,	har	jødiske	
borgere i Danmark i stigende grad oplevet trusler og chikane. Meget af dette har 
fundet sted online, for eksempel via sociale medier som Facebook, Instagram 
og X, hvor de blandt andet er blevet holdt ansvarlige for Israels politik over for 
palæstinenserne.	I	flere	tilfælde	er	dette	sket	med	hadefulde	kommentarer	og	
nazistiske symboler som hagekorset. Den 5. maj 2023, det vil sige årsdagen for 
Danmarks befrielse i 1945, blev en mindesten i København for danskernes hjælp 
til de danske jøder under 2. Verdenskrig overhældt med rød maling.
Det mest alvorlige eksempel på en antisemitisk gerning i Danmark i nyere tid er 
givetvis terrorangrebet i 2015, hvor en terrorist med sympati for terrororgani-
sationen Islamisk Stat skød og dræbte en jødisk vagt. Det skete da terroristen 
forgæves forsøgte at trænge ind i synagogen i det indre København.
Uden for Københavns Synagoge efter terrorangrebet i 2015.  
Foto: Tue Schou Pedersen.
 
 Der er også eksempler på hadforbrydelser mod andre grupper. For eksempel 
blev en dansk partileder i 2020 dømt for i en video at udtale, at "danskerne og 
Danmark er alt for højt udviklet og avanceret til at kunne sameksistere med det 
meget	lavtstående	muslimske	kulturaffald".	Og	i	2017	blev	en	mand	dømt	for	at	
have spyttet og slået en homoseksuel mand i hovedet i et tog. 
I	2015	blev	der	malet	nazistisk	graffiti	med	trusler	og	sat	ild	til	en	bil	på	et	
asylcenter	af	en	gerningsmand,	som	var	modstander	af	den	danske	flygtninge-
politik. Gerningsmanden blev idømt et og et halvt års fængsel.
Andre gange bliver forbrydelser begået, fordi gerningsmændene ikke kan lide 
offerets	 politiske	 synspunkter.	 I	 2003	 blev	 daværende	 statsminister	 Anders	
Fogh Rasmussen og udenrigs minister Per Stig Møller angrebet med maling i 
Folketinget på grund af Danmarks støtte til USA’s invasion af Irak (Irakkrigen). 
De	 to	 gerningsmænd	 blev	 idømt	 henholdsvis	 tre	 og	 fire	 måneders	 fængsel.	
Domstolene mente, at det var særligt alvorligt, at de havde angrebet repræsen-
tanter for folkestyret. 
De senere årtier har Politiets Efterretningstjeneste (PET) måttet beskytte et 
stigende	antal	politikere	med	livvagter,	fordi	PET	vurderer,	at	flere	politikere	er	
truet af angreb eller chikane.
 
 ---

<!-- Figures extracted from nearby pages -->

.. figure:: ../images/image_p227_1.jpeg

   :alt: En mand og en kvinde, der ønsker at gifte sig, kan indgå ægteskab i Danmark under visse betingelser. Blandt andet skal begge have lovligt ophold i Danmark og være fyldt 18 år. Ægteskaber i Danmark kan kun indgås på frivilligt grundlag. Det er derfor strafbart at forsøge at tvinge nogen til at indgå i et ægteskab, som de ikke selv ønsker.

   En mand og en kvinde, der ønsker at gifte sig, kan indgå ægteskab i Danmark under visse betingelser. Blandt andet skal begge have lovligt ophold i Danmark og være fyldt 18 år. Ægteskaber i Danmark kan kun indgås på frivilligt grundlag. Det er derfor strafbart at forsøge at tvinge nogen til at indgå i et ægteskab, som de ikke selv ønsker.

.. figure:: ../images/image_p229_1.jpeg

   :alt: Uden for Københavns Synagoge efter terrorangrebet i 2015.  Foto: Tue Schou Pedersen.

   Uden for Københavns Synagoge efter terrorangrebet i 2015.  Foto: Tue Schou Pedersen.
