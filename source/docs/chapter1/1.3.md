# 1.3 MIDDELALDER (ca. 1050-1500)

I middelalderen kæmpede kongen, kirken og adelen ofte mod 
hinanden om magten. Kongemagt og kirke kom dog med tiden til 
at hænge tættere sammen. Ud over denne udvikling i styreform 
var middelalderen også en periode med vigtige nyskabelser som 
Jyske Lov og Danmarkshistoriens værste pestepidemi, Den Sorte 
Død. Desuden blev hele Norden samlet i én union, Kalmar unionen.


---

## 1.3.1 MAGTKAMP MELLEM KONGE, ADEL OG KIRKE

Efter Knud den Stores død i 1035 fulgte en ustabil 
periode. En række danske konger blev myrdet, og 
det gjorde kongemagten svagere. For eksempel blev 
Knud den Hellige (1080-86) dræbt i Sankt Albani 
Kirke i Odense i 1086 af stormænd, der var de rigeste 
mænd i landet. Stormændene var utilfredse med, at 
de skulle betale bøder til kongen, hvis de ikke deltog i 
militærtjeneste. Mordet på kongen gjorde det klart, 
at kongerne for fremtiden kun kunne regere, hvis de 
lavede aftaler med stormændene. Disse aftaler udvik-
lede sig til egentlige kontrakter om, hvordan magten 
skulle fordeles mellem kongen og stormændene.  
Disse kontrakter kaldtes håndfæstninger. Den første 
håndfæstning blev underskrevet i 1282 af Erik Klipping 
(1259-86). Den sidste af Frederik 3. i 1648. Den blev 
siden hen annulleret i forbindelse med indførelsen af det 
enevældige arvekongedømme i 1660-61.

De første mere end 100 år efter, at Harald Blåtand var 
blevet døbt som kristen, var kristendommen i Danmark 
underlagt ærkebiskoppen i Hamborg-Bremen i Tyskland, 
som	de	tyske	kejsere	 havde	stor	indflydelse	 på.	Dette	
svækkede den danske konge og dermed Danmarks 
selvstændighed. Men i løbet af 1000-tallet opstod en 
selvstændig dansk kirke. Den var inddelt i otte stifter, det 
vil	 sige	 geografiske	 områder,	 der	 var	 administreret	 af	
kirken med en biskop som øverste leder.

```{figure} ../images/image_p10_1.jpeg
:alt: Bispestav som biskopperne bar i middelalderen som et symbol på deres magt. Foto:  Nationalmuseet.

Bispestav som biskopperne bar i middelalderen som et symbol på deres magt. Foto:  Nationalmuseet.
```

I	1103	fik	Lund	i	Skåne,	som	indtil	1658	var	en	del	af	Danmark,	sin	egen	ærkebiskop	
med hele Norden under sig. Norden blev dermed et selvstændigt kirkeligt område 
som en del af den katolske kirke og direkte under paven i Rom – uafhængigt af den 
tyske kejsers magt. 

Nogle hundrede år efter, at kristendommen blev indført, havde kirken fået stor magt.
Kirken blev en vigtig del af ethvert menneskes hverdag. Befolkningen skulle 
betale skat til kirken, som hed ”tiende”, fordi den udgjorde en tiendedel af høsten 
eller anden produktion. Kirken bestemte i høj grad, hvad man måtte tro på, 
hvordan man skulle leve og hvad der var rigtige og forkerte (syndige) gerninger. 


```{figure} ../images/image_p11_1.jpeg
:alt: Nørre Asminderup Kirke i Nordvest-Sjælland er en af Danmarks mange kirker fra middelalderen.

Nørre Asminderup Kirke i Nordvest-Sjælland er en af Danmarks mange kirker fra middelalderen.
```

Centrum for troen var byens eller landsbyens kirke, og omkring 1250 var der 
blevet bygget op mod 3.000 kirker i Danmark. Man kom blandt andet i kirken for 
at bede til Gud eller få tilgivelse af præsten, hvis man i kirkens øjne havde gjort 
noget forkert (syndet). Tilgivelse for synd kunne ofte fås ved at betale penge til 
kirken	(aflad).	Og	kirkens	messe	(gudstjeneste)	hver	søndag	skabte	forsoning	
mellem Gud og mennesker.

Der blev også bygget klostre, hvor munke og nonner kunne leve det perfekte 
kristne liv. Mange klostre tog sig også af de syge og de fattige. Kirken kom hurtigt 
til at eje store jordområder i Danmark, og den katolske kirke var en international 
organisation	med	stor	indflydelse	i	Europa.	Middelalderens	danske	konger	måtte	
derfor sørge for, at kirken var på deres side.

Fra	 midten	 af	 1100-tallet	 til	 midten	 af	 1200-tallet	 fik	 kongemagten	 fornyet	
styrke. At kongemagten var stærk kan blandt andet ses i en række love, der blev 
lavet på denne tid, hvoraf Jyske Lov fra 1241 er den mest kendte. 
 
Det var nemlig nu kongen, der lavede lovene. At der kom love var vigtigt for det 
danske retssamfund i middelalderen. Tidligere havde slægterne hævnet sig på 
hinanden, hvis der var begået forbrydelser. Jyske Lov tog afstand fra denne form 
for blodhævn. Loven ophævede også store dele af den såkaldte sædvaneret, der 
byggede på uskrevne regler.

Sætningen ”Med lov skal man land bygge” stammer fra indledningen til Jyske 
Lov. Loven gjaldt først kun i Jylland, men store dele af den blev senere skrevet 
ind i Danske Lov fra 1683, den første fælles lov for hele Danmark. 

Danske konger gennemførte især i 1200-tallet adskillige korstog. Det var mili-
tære aktioner i området omkring Østersøen for at omvende hedenske folk, det 
vil her sige ikke-kristne, befolkninger til kristendommen. Et af de mest kendte 
korstog gik i 1219 til Estland. Det fortælles, at Dannebrog under et slag ved 
Tallinn faldt ned fra himlen og sikrede, at danskerne vandt slaget.

## 1.3.2 PEST, GENOPBYGNING OG KALMARUNION

Fra midten af 1200-tallet var Danmark præget af splittelse og borgerkrig, 
som tog til i styrke i første halvdel af 1300-tallet. Det lykkedes kong Valdemar 
Atterdag (1340-75) at samle det danske rige igen og genopbygge den danske 
statsmagt.	I Valdemar	Atterdags	regeringstid	hærgede	pesten,	der	blev	kaldt	Den	
Sorte Død. Pesten ramte Danmark og resten af Europa omkring 1350 og slog op 
mod halvdelen af befolkningen ihjel. Tragedien styrkede dog kongens magt. Han 
inddrog nemlig meget af den jord, der havde tilhørt dem, som døde af pesten.

Efter	Valdemar	Atterdags	død	i	1375	blev	det	hans	datter,	Margrete	1.,	der	fik	
magten i landet. Det lykkedes også Margrete at blive regent i Norge, som dengang 
også omfattede Færøerne, 
Island og dele af Grønland. 
Og i 1397 samlede hun 
Danmark, Norge og Sverige 
(som dengang også omfat-
tede Finland) i en union med 
Danmark som den domine-
rende magt. Denne union 
blev kaldt Kalmar unionen, 
fordi unionstraktaten blev 
underskrevet i den svenske 
by, Kalmar. Kalmarunionen 
blev endeligt opløst i 1523, 
hvor Sverige rev sig løs for 
altid. Norge forblev i union 
med Danmark indtil 1814.

```{figure} ../images/image_p12_1.jpeg
:alt: Margrete er gravlagt i Roskilde Domkirke. Foto: Lennart Larsen, Nationalmuseet.

Margrete er gravlagt i Roskilde Domkirke. Foto: Lennart Larsen, Nationalmuseet.
