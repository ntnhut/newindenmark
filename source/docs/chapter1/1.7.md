# 1.7 De Slesvigske krige (1848-64)

I første halvdel af 1800-tallet voksede nationalbevidstheden i 
Europa, herunder i Danmark. Det samme gjorde modsætnings-
forholdet mellem dem, der følte sig henholdsvis danske og 
tyske i det danske rige. Det udløste i 1848-50 en borgerkrig 
mellem kongeriget Danmark og tysksindede oprørere i hertug-
dømmerne Slesvig og Holsten, hvor den danske konge også var 
regent. Danmark vandt krigen, men problemet var ikke løst. 
I 1864 udløste de nationale spændinger igen en krig. Denne gang 
vandt tyskerne, og Danmark mistede både Slesvig og Holsten.

---

## 1.7.1 Den 1. Slesvigske krig

Den danske helstat bestod i midten af 1800-tallet af det danske kongerige samt 
hertugdømmerne Slesvig og Holsten. Den danske konge regerede i alle tre dele af riget.

Den øgede nationalfølelse og de demokratiske tanker skabte spændinger 
mellem den dansktalende og den tysktalende del af befolkningen. Befolkningen 
i Holsten var tysk, og mange så det som naturligt, at holstenerne gerne ville 
rive sig løs fra Danmark og tilslutte sig Det Tyske Forbund, men i Slesvig var 
der både dansktalende, som ville forblive en del af Danmark, og tysktalende 
indbyggere, som ville løsrive sig og tilslutte sig Det Tyske Forbund sammen med 
Holsten. Det kaldtes det slesvigske problem. Folk og politikere på begge sider af 
grænsen diskuterede, hvor den danske grænse skulle gå. 

I	1848	fik	Slesvig	og	Holsten	afslag	på	deres	krav	om	en	selvstændig	fri	forfat-
ning for Slesvig og Holsten i lighed med den danske grundlov, der var på vej. 
Afslaget førte til borgerkrig mellem slesvigske og holstenske oprørere på den 
ene side og Danmark på den anden side.

Det Tyske Forbund og den stærkeste af de tyske stater, Preussen, bakkede op og 
sendte et stort antal soldater ind i krigen på hertugdømmernes side.
 
```{figure} ../images/image_p24_1.jpeg
:alt: Soldater fra de slesvigske krige modtager hyldest af befolkningen.

Soldater fra de slesvigske krige modtager hyldest af befolkningen.
```

I 1849 udkæmpede Danmark og slesvig-holstenerne en række slag. Et af dem 
var ved Fredericia i juli, hvor den danske hær sejrede. I 1850 blev Det Tyske 
Forbund og Preussen presset af Rusland til at trække deres hjælpetropper 
ud	 af	 konflikten.	 Derefter	 vandt	 den	 danske	 hær	 en	 række	 afgørende	 sejre,	
blandt andet ved Isted i juli 1850. Det var det blodigste slag under krigen med 
tusindvis af døde og sårede. Efter en mægling fra de europæiske stormagter 
blev resultatet, at de to hertugdømmer fortsat skulle indgå i den danske helstat. 
Den løsning skulle vise sig ikke at holde længe. Treårskrigen i perioden 1848-50 
kaldes også Den 1. Slesvigske Krig.

## 1.7.2 Den 2. Slesvigske krig
Efter Den 1. Slesvigske Krig havde Danmark lovet stormagterne, at Danmark 
ikke ville binde Slesvig tættere til sig end Holsten. Men Danmark brød sit løfte. I 
1863 vedtog den danske rigsdag presset af folkestemningen en ny fælles forfat-
ning for både Danmark og Slesvig, men ikke for Holsten. De tyske stater opfat-
tede den dansk-slesvigske forfatning som et brud på den aftale, der var indgået. 
Preussen, hvis politiske leder var den magtfulde ministerpræsident Otto von 
Bismarck, erklærede derfor sammen med Østrig krig mod Danmark i februar 1864. Denne krig kaldes Den 2. Slesvigske Krig.

Danmark blev angrebet sydfra, og de danske styrker forventede, at Dannevirke 
ville beskytte dem mod angrebet. Dannevirke var et forsvarsanlæg, som siden 
vikingetiden havde været en stærk forsvarslinje. Men i februar 1864 måtte den 
danske hær evakueres i al hast fra Dannevirke, fordi modstanderne var i overtal.
 
Dele af den danske hær trak sig nordpå i Jylland. Hovedparten af soldaterne 
holdt dog forsvarsstillingen ved Dybbøl nær Sønderborg. Den 18. april angreb 
preusserne Dybbøl efter et langvarigt bombardement, og de underlegne danske 
styrker led nederlag. Hele Jylland blev besat af fjendtlige styrker, og da preus-
serne i slutningen af juni også erobrede øen Als, måtte de danske politikere 
indse, at krigen var tabt.

Nederlaget i 1864 var en katastrofe for Danmark. Danmark måtte afstå Slesvig, 
Holsten og det lille hertugdømme Lauenborg til Preussen og Østrig. 

```{figure} ../images/image_p25_1.jpeg
:alt: Danske soldaters tilbagetrækning fra Dannevirke i 1864.

Danske soldaters tilbagetrækning fra Dannevirke i 1864.
```

Den danske konge havde med ét mistet cirka to femtedele af sin befolkning og 
en tredjedel af sit territorium, som derefter bestod af det egentlige Danmark 
samt en række sparsomt befolkede lande: Grønland, Færøerne og Island samt – 
indtil 1917 – de tre små dansk-vestindiske øer. 

Dermed	fik	riget	efter	1864	en	mere	ensartet	befolkning	end	nogensinde	før.	
Langt hovedparten af befolkningen talte samme sprog, havde samme forfatning 
og var kulturelt ret ens, selv om der stadig var stor forskel på rig og fattig. I 
modgangen efter nederlaget i 1864 voksede den danske nationale identitet sig 
endnu stærkere, og sprog og kultur kom til at betyde meget. Mange sønderjyder 
boede nu i det tyske kejserrige syd for grænsen, men følte sig danske. Først i 
1920 blev de dansksindede områder i den nordlige del af Slesvig genforenet 
med Danmark. 

Krigen og tabet af hertugdømmerne i 1864 betød, at Danmark nu ubetinget var 
reduceret	til	en	småstat	helt	uden	indflydelse	på	de	europæiske	stormagters	
beslutninger. Bismarck havde i 1871 samlet de tyske stater i et stærkt kejserrige, 
og Danmark stod nu helt i skyggen af sin store nabo mod syd. Der var nu stor 
bekymring for, at Danmark ville blive helt udslettet som en selvstændig stat. For 
at sikre fortsat overlevelse søgte Danmark nu for næsten enhver pris at undgå 
at	involvere	sig	i	internationale	konflikter.	Sikkerhedspolitisk	valgte	Danmark	
derefter at være strengt neutral og opretholdt kun et svagt militært forsvar.
