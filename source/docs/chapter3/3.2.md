# 3.2 Velfærdssamfundet
Det danske velfærdssamfund bygger på et princip om, at den enkelte borger har 
både rettigheder og pligter. Borgere, der opfylder visse betingelser, har ret til 
velfærdssamfundets ydelser. Men den enkelte borger har også pligt til at bidrage 
til fællesskabet. Dels ved at betale skat, dels ved at arbejde, hvis man kan. Står 
man uden for arbejdsmarkedet og modtager hjælp, har man også pligt til selv at 
gøre en aktiv indsats for at komme tilbage på arbejdsmarkedet. Alt i alt er denne 
tankegang udtryk for en slags uformel kontrakt mellem staten og borgerne med 
både pligter og rettigheder.

Den danske model for velfærdssamfundet har mange træk til fælles med de 
andre nordiske landes. Ofte taler man om den nordiske model. Der er også 
mange lighedspunkter med andre rige lande, men der er dog nogle forhold, hvor 
den danske – og nordiske – velfærdsmodel skiller sig ud: 

* Staten har et stort ansvar for borgernes velfærd fra vugge til grav. Der er 
børnepasning for alle børn. Børn og unge har adgang til gratis uddannelse. 
Alle er sikret behandling ved sygdom. Der er hjælp eller pasning til ældre og 
andre, der ikke kan klare sig selv. Og der er økonomisk støtte til dem, der ikke 
kan arbejde og forsørge sig selv.
* De	fleste	velfærdsydelser	finansieres	af	hele	befolkningen	i	fællesskab	via	
skatter	og	afgifter.	I	mange	andre	lande	finansieres	velfærdsydelserne	mest	
ved sociale bidrag, der betales af lønmodtagere og arbejdsgivere. I Danmark 
er retten til ydelser normalt ikke afhængig af, at man har været i arbejde og 
har	betalt	sociale	bidrag,	som	det	er	tilfældet	i	flere	lande	syd	for	Danmark	i	
Europa.
* Velfærden stilles til rådighed for alle borgere, når de opfylder betingelserne 
for at modtage den.

```{figure} ../images/image_p104_1.jpeg
:alt: Social- og sundhedsassistent på arbejde i hjemmeplejen.  Foto: Johan Gadegaard/Ritzau Scanpix.

Social- og sundhedsassistent på arbejde i hjemmeplejen.  Foto: Johan Gadegaard/Ritzau Scanpix.
``` 

Der	 er	 lagt	 stor	 vægt	 på	 serviceopgaver,	 der	 aflaster	 familien.	 Det	 gælder	
specielt børnepasning (vuggestuer, børnehaver, skolefritidsordninger) og ældre-
pleje (hjemmehjælp, plejehjem med videre). Flere europæiske lande har på visse 
områder ladet sig inspirere af den nordiske velfærdsmodel.

Den danske måde at indrette velfærdssamfundet på gør det muligt for både 
mænd og kvinder at deltage aktivt på arbejdsmarkedet, også selv om de har 
børn. I danske børnefamilier arbejder både faderen og moderen typisk på fuld 
tid eller næsten fuld tid. Også her er de europæiske lande gået i samme retning 
som de nordiske.

## 3.2.1 Den danske velfærdsmodels udvikling

I alle samfund er det de voksne, der kan arbejde, som tager sig af de ældre, af 
børnene og af dem, der af den ene eller anden grund ikke kan klare sig selv. 
Historisk har dette ofte været organiseret inden for den enkelte familie eller i 
lokale fællesskaber. 

I Danmark er en stadig større del af disse opgaver gradvist blevet overtaget af 
velfærdsstaten. Det er sket ved, at der efterhånden er blevet skabt et system, 
hvor alle samfundets borgere har ret til at få økonomisk og praktisk hjælp ud fra 
ensartede kriterier.

De første skridt til det velfærdssamfund, man kender i dag, blev taget i 1890’erne. 
Det skete i en tid med store økonomiske og sociale forandringer. Landbruget blev 
lagt om, industrien voksede frem, og byerne voksede. Med ændringerne af det 
gamle landbrugs- og håndværkersamfund forsvandt en række private, sociale 
ordninger. I stedet begyndte staten i stigende omfang at tage sig af de borgere, 
der	havde	behov	for	hjælp.	Der	kom	flere	og	efterhånden	mere	faste	regler	for,	
hvem der kunne tildeles sociale ydelser ved sygdom, ulykke, arbejdsløshed og 
alderdom.	Der	var	også	flere	og	flere,	som	fik	adgang	til	ydelserne.	

I 1933 blev der som led i det såkaldte Kanslergadeforlig gennemført en større 
socialreform.	Med	reformen	blev	55	socialpolitiske	love	samlet	i	fire	”folkefor-
sikringslove”. Der blev også gennemført en højere grad af rettighedsprincip, det 
vil sige klarere regler for, hvornår og hvor meget den enkelte borger kunne få i 
hjælp. Indtil da var det i høj grad op til den enkelte kommune at vurdere, om en 
borger	havde	ret	til	hjælp,	og	hvor	meget	der	kunne	gives.	Endvidere	afskaffede	
reformen	 også	 de	 fleste	 såkaldte	 deklasseringsbestemmelser	 i	 sociallovgiv-
ningen. Det vil sige, at den gjorde til hovedprincip, at man ikke kunne tabe sin 
valgret eller andre af sine borgerrettigheder, fordi man modtog hjælp fra det 
offentlige.	

De vigtigste spor frem mod det nuværende velfærdssamfund blev lagt i 1950’erne 
og	1960’erne.	Her	blev	flere	af	de	grundlæggende	principper	for	velfærdssam-
fundet etableret. Det sociale sikkerhedsnet blev udbygget, blandt andet med folkepensionslovene i 1956 og i 1964, der indførte folkepension til alle ældre og 
ikke kun de svageste ældre. Og serviceydelserne voksede frem. Tidligere havde 
staten især givet kontante ydelser, det vil sige økonomisk hjælp til de borgere, 
der havde mistet deres indkomst på grund af arbejdsløshed, sygdom og ulykke 
eller alderdom. 

Men i denne periode begyndte velfærdssamfundet også at omfatte en række 
serviceydelser, som varetog opgaver, som familien tidligere havde været alene 
om at tage sig af. Det gjaldt ikke mindst børnepasning og hjemmehjælp til 
ældre. Princippet om hjælp til den nødstedte borger blev i højere og højere grad 
suppleret af et princip om, at hele befolkningen – rig såvel som fattig – kan nyde 
godt af de forskellige ydelser. 

Det var især fra midten af 1960’erne til slutningen af 1970’erne, at den store 
udbygning af serviceydelserne fandt sted. Det skete samtidig med, at næsten 
alle kvinder – også dem som var gift – kom ud på arbejdsmarkedet, så den 
hjemmegående husmor næsten forsvandt. Fra 1980 til omkring år 2000 fort-
satte	denne	udvikling	med,	at	flertallet	af	de	gifte	kvinder	gik	fra	deltid	til	fuld	tid	
eller	næsten	fuld	tid.	Det	var	navnlig	det	offentliges	overtagelse	af	børnepasning	
og ældrepleje med videre, der gjorde dette muligt. 

```{figure} ../images/image_p106_1.jpeg
:alt: Dansk vuggestue. Foto: Morten Stricker/Ritzau Scanpix.

Dansk vuggestue. Foto: Morten Stricker/Ritzau Scanpix.
```

Så	godt	som	alle	børn	mellem	1	og	6	år	får	børnepasning,	mens	de	fleste	7	
til 10-årige bliver passet i en fritidsordning efter skole. Barsels- og forældre-
orloven	er	også	forlænget	i	flere	omgange	fra	ganske	få	uger	i	1970’erne	til	de	
52 uger med fulde dagpenge, der har været gældende siden 2002. 
 
Velfærdsstaten afhænger af den økonomiske udvikling i samfundet. I perioden 
1957-73	var	der	kraftig	økonomisk	vækst.	Væksten	i	den	offentlige	sektor	fort-
satte også i højt tempo op gennem 1970’erne trods langvarig økonomisk krise.

Det stod imidlertid mere og mere klart, at økonomien havde svært ved at bære 
udviklingen	i	de	offentlige	udgifter.	Derfor	blev	der	bremset	op	i	1980’erne,	og	
siden	da	er	væksten	i	de	offentlige	udgifter	fortsat	i	et	mere	begrænset	tempo,	
så den omtrent har fulgt den generelle vækst i økonomien. En af de største lang-
sigtede udfordringer for velfærdsstaten i Danmark og andre europæiske lande 
er,	at	der	bliver	færre	til	at	betale	for	den	velfærd,	som	flere	skal	nyde	godt	af.	
Det skyldes primært, at middellevetiden stiger, men også at fødselstallet har 
været lavt i mange årtier. Man taler derfor om, at den såkaldte ’forsørgerbyrde’ – 
eller	det	’demografiske	pres’	–	er	steget.	Fra	1980	til	2025	er	andelen	af	borgere	
i Danmark på over 64 år vokset fra at udgøre 14 procent til 21 procent af den 
samlede befolkning.

En væsentlig del af løsningen har derfor været at udvide den erhvervsaktive 
alder. Det vil sige den alder, hvor man som hovedregel er på arbejdsmarkedet. 

Således besluttede Folketinget i 2006, at folkepensionsalderen skulle hæves i 
takt med, at danskerne lever længere. Folkepensionsalderen var 65 år til og med 
2018, men hæves gradvist, først til 67 år i 2022, derefter til 68 år fra 2030 og 69 
år fra 2035. Desuden blev det i 2011 vedtaget at afkorte efterlønnen. Efterlønnen 
var indført i 1979 som en ret for personer over 60 år til at trække sig tilbage fra 
arbejdsmarkedet inden pensionsalderen. 

De seneste år har der også været en lidt mindre bevægelse den anden vej. Fra 
2022 har personer, der som 61-årige har været længe (42-44 år) på arbejds-
markedet fået ret til at gå på pension ét til tre år før folkepensionsalderen (tidlig 
pension). Tidlig pension kaldes også ’Arne-pensionen” efter bryggeriarbejder 
Arne Juhl, som blev ansigtet på Socialdemokratiets valgkamp ved folketings-
valget i 2019 for at få indført ordningen.

```{figure} ../images/image_p107_1.jpeg
:alt: Ældre mennesker får mad på et plejehjem. 

Ældre mennesker får mad på et plejehjem. 
```

Efterlønsalderen blev gradvist hævet fra 60 til 62 år fra 2014-2017, derefter 
afkortes perioden gradvist til 3 år, så man fra 2023 har kunnet på efterløn, fra 
man	er	64	til	67	år.	For	de	fleste	bliver	ydelsen	samtidig	mindre,	fordi	ydelsen	i	
højere grad nedsættes i forhold til, hvor meget pensionsopsparing, modtageren 
har. 

Man	har	også	forsøgt	at	få	flere	i	arbejde	ved	at	afkorte	den	såkaldte	dagpenge-
periode, det vil sige den periode, hvor man kan modtage understøttelse som 
arbejdsløs fra en arbejdsløshedskasse (A-kasse).

I 1993 blev der sat en grænse for dagpengeperioden på syv år, som løbende er 
blevet	reduceret:	I	1995	til	fem	år,	i	1998	til	fire	år	og	siden	2010	har	den	ligget	
på to år. Samtidig stilles der i dag større krav om at tage andet arbejde, end det 
man er uddannet til. Endvidere har man sænket indkomstskatten for folk, der er 
i arbejde, herunder også med et såkaldt beskæftigelsesfradrag – det vil sige et 
beløb, man ikke skal betale skat af, hvis man er i arbejde eller har overskud i sin 
virksomhed. Det øger fordelen ved at være i arbejde – selv i job med en lav løn. 

Endelig	har	der	været	gennemført	en	række	initiativer	for	at	få	flere	i	arbejde	
blandt	de	grupper,	der	har	haft	svært	ved	at	finde	arbejde.	

Det er således blevet sværere for dem, der har en varig og væsentlig nedsat 
evne til at arbejde, at få førtidspension. I stedet har man givet dem mulighed for 
at	arbejde	i	et	såkaldt	fleksjob,	så	de	tjener	en	del	selv	og	får	en	offentlig	ydelse	
for resten. 

Beskæftigelsen for personer med ikke-vestlig indvandrerbaggrund er også 
samlet set steget siden 1995 – dog med store udsving i perioden. For eksempel 
faldt	den	i	en	årrække	efter	finanskrisen	i	2008	for	så	at	stige	igen	fra	2015-16.	
Men fortsat står mange i denne gruppe uden for arbejdsmarkedet. I 2023 var 67 
procent af indvandrere med ikke-vestlig baggrund mellem 25 og 64 år i arbejde 
mod 83 procent af personer med dansk oprindelse i samme aldersgruppe.

Høj beskæftigelse i Danmark bidrager til et højt velstandsniveau, og til at 
Danmark	kan	finansiere	en	udbygget	offentlig	sektor.

## 3.2.2 Lighed og omfordeling
Det danske velfærdssamfund er kendetegnet ved en betydelig økonomisk omfor-
deling. Denne omfordeling sker både gennem skattesystemet, fordi dem der 
tjener mest, betaler mest i skat, og fordi velfærdsstatens ydelser gives til alle og 
ikke mindst til dem, der ikke er i arbejde. Uligheden faldt da også betydeligt i peri-
oden 1945-80. Det skyldtes især den hurtige udbygning af velfærdssamfundet, 
store lønstigninger og lange perioder med lav ledighed. Selv om uligheden er 
blevet større siden 1980’erne, har Danmark i 2025 fortsat en forholdsvis stor 
grad af økonomisk lighed i forhold til andre lande. 

Det danske velfærdssamfund 
finan	sieres	 gennem	 skatter	
på for eksempel indkomst og 
gennem blandt andet moms 
og afgifter på varer og tjene-
steydelser. Det er både staten 
og kommunerne, der har ret 
til at udskrive indkomstskat. 
I 1903 blev indkomstskatten 
indført som permanent skat. 
Det skete med en markant 
lavere skatteprocent end i dag. Indkomstskatten betyder, at næsten alle indkom-
ster er skattepligtige, uanset hvor de kommer fra.

```{figure} ../images/image_p109_1.jpeg
```

Den danske indkomstskat er progressiv. Det betyder, at den procent, der skal 
betales i skat, stiger for høje indkomster. Dermed betaler personer med høje 
indkomster ikke bare et højere beløb i skat end personer med lavere indkomster, 
men også en større andel af deres løn. Indkomstskatter udgør en stor del af 
skatterne i Danmark.

De omfordeler mere end afgifter på forbrug (for eksempel moms), fordi personer 
med lavere indkomster typisk bruger en større andel af deres løn, som de 
dermed betaler moms af (mens personer med en højere indkomst typisk sparer 
mere op). 

Alle har et såkaldt bund-fradrag (beløb hvor man ikke betaler indkomstskat) af 
de	første	51.600	kroner	(2025),	man	tjener	på	et	år.	Af	indkomst	over	51.600 kr.	
betaler man 12 procent i skat til staten og cirka 25 procent til sin kommune. Er 
man medlem af folkekirken, betaler man desuden typisk omkring 1 procent i 
kirkeskat.

Fra 2026 omlægges statens beskatning af de højeste indkomster, således at 
man betaler:

* en 'mellemskat' på 7,5 procent på indkomst over 618.400 kroner om året
* en 'topskat' på 15 procent på indkomst over 750.000 kroner om året
* en 'toptopskat' på 20 procent på indkomst over 2,5 mio. kroner om året.

## 3.2.3 Velfærdssamfundets opgaver og aktører
Velfærdssamfundet stiller en lang række ydelser til rådighed for borgerne. Det 
er	almindeligt	at	tale	om,	at	den	offentlige	sektor	udfører	to	forskellige	slags	
velfærdsopgaver.

For	det	første	hjælper	den	offentlige	sektor	de	borgere,	der	har	vanskeligt	ved	
at klare sig selv og derfor har brug for økonomisk hjælp. Cirka en tredjedel af 
de	samlede	offentlige	udgifter	går	til	kontante	ydelser	(overførselsindkomster)	
til borgerne. De gives typisk til personer uden arbejde og omfatter blandt andet 
folkepension, førtidspension, statens uddannelsesstøtte (SU), barselsdagpenge, 
børne- og ungeydelse, dagpenge ved arbejdsløshed og sygdom samt kontant-
hjælp. Men for eksempel børnefamilier får også kontante ydelser (børne- og 
ungeydelsen), der er begrundet med, at de har større udgifter end familier uden 
børn eller unge i hjemmet. 

For	det	andet	leverer	den	offentlige	sektor	en	række	offentlige	serviceydelser	til	
alle borgere, der har brug for dem. Det drejer sig for eksempel om vuggestuer og 
børnehaver, sygehuse, ældrepleje og mange former for uddannelse. 

Folketinget og regeringen fastlægger via lovgivning rammerne for det danske 
velfærdssamfund. Men det er navnlig de 98 kommuner, der fylder lovens 
rammer ud.

Det	er	kommunerne,	der	i	praksis	leverer	de	fleste	velfærdsydelser	til	borgerne.	
Hertil kommer de fem regioner, som har ansvaret for at drive størstedelen af 
sundhedsvæsenet. 

Kommunerne	fungerer	som	borgernes	hovedindgang	til	den	offentlige	sektor.	
Kommunerne	har	allerflest	af	de	opgaver,	der	er	tæt	på	den	enkelte	borger.	Det	
gælder blandt andet: 

* Børnepasning i vuggestuer og børnehaver.
* Folkeskoler.
* Ældrepleje.
* Biblioteker	og	flere	andre	kulturopgaver.
* Jobcentre og indsatsen for at få ledige i beskæftigelse.
* Integration	af	flygtninge	og	indvandrere.
* Tildeling af en lang række sociale ydelser.
* Affaldsindsamling	og	andre	miljøopgaver.

Staten løser en række overordnede opgaver som for eksempel politi, retsvæsen 
og forsvar samt opgaver som for eksempel ungdomsuddannelser (gymna-
sier med videre), de videregående uddannelser og forskning. Staten overtog i 
forbindelse med strukturreformen i 2007 endvidere al skatteopkrævning fra kommunerne.
 
```{figure} ../images/image_p111_1.jpeg
:alt: Vejen Bibliotek i det sydlige Jylland.

Vejen Bibliotek i det sydlige Jylland.
```

I	 Danmark	 er	 velfærdssamfundet	 således	 som	 udgangspunkt	 en	 offentlig	
opgave, der udføres af staten, regionerne og kommunerne. Men der indgår også 
andre. Gennem de seneste årtier er det blevet mere almindeligt at lade private 
virksomheder udføre nogle af velfærdsopgaverne – dog sådan, at det stadig er 
det	offentlige,	der	betaler.	Det	kaldes	udlicitering.	Inden	for	ældreplejen	kan	den	
enkelte for eksempel frit vælge, om man ønsker at få leveret hjemmehjælp fra 
kommunen eller fra en privat leverandør.

Der er også en stærk dansk tradition for at inddrage frivillige i at løse velfærds-
opgaver. Som det ligger i navnet, yder de en indsats uden at få betaling for det. 
Foreninger og frivilligt arbejde er langt mere udbredt i de nordiske lande end i 
næsten	alle	andre	lande.	Der	findes	mange	frivillige	organisationer.	De	driver	
blandt andet krisecentre, besøgsordninger for ældre, kontakt- og væresteder og 
meget andet. Det er normalt grundtanken, at det frivillige arbejde skal være et 
supplement	til	den	offentlige	service	og	ikke	en	erstatning.	Således	er	det	stadig	
ret sjældent, at frivillige organisationer står for den grundlæggende service. 

Frivillige organisationer spiller også en meget stor rolle inden for kultur- og fritids-
livet. Det gælder ikke mindst inden for sport, hvor tusindvis af frivillige fungerer 
som trænere, for eksempel for børn, der spiller fodbold, håndbold eller andet.

Danmark har også en tradition for såkaldte friskoler, der går helt tilbage til midten 
af 1800-tallet. Friskolerne ejes af en forening bag skolen – og ikke af kommunen 
– og kaldes derfor også ofte for privatskoler. De får et tilskud fra kommunen, 
der svarer til en høj andel af den normale udgift til en kommunal folkeskole. En 
mindre	del	betales	af	forældrene.	Friskoler	findes	over	hele	landet,	og	nogle	er	
meget	gamle.	I	Danmark	drives	de	fleste	dog	ud	fra	en	bestemt	pædagogisk	idé	
eller	ønsket	om	at	have	en	lokal	skole.	De	fleste	børn	går	stadigvæk	i	kommu-
nale folkeskoler, men de senere år er der sket en stor stigning i andelen af børn, 
som går i friskoler eller private skoler – fra cirka 12 procent i 2007 til 19 procent 
i 2023.

Inddragelse af forældre er også centralt i danske skoler, børnehaver og vugge-
stuer. For eksempel er der bestyrelser, der er valgt af forældrene. Der er masser 
af forældremøder og -aktiviteter, hvor det forventes, at alle forældre er med. 
Og i stort set alle klasser vælges der såkaldte kontaktforældre til at arrangere 
møder og sammenkomster – og til at fungere som kontakt til skolebestyrelsen. 
Det	går	som	regel	på	skift,	så	de	fleste	forældre	er	med	i	en	periode.

Sidst,	men	ikke	mindst,	suppleres	de	offentlige	velfærdsydelser	af	aftaler	(over-
enskomster) mellem arbejdsmarkedets parter – fagforeninger og arbejdsgiver-
organisationer. Det gælder for eksempel på pensionsområdet, hvor næsten alle 
i dag har en såkaldt arbejdsmarkedspension, som de betaler ind til med en vis 
procentdel af lønnen – typisk 12-17 procent. Arbejdsmarkedspensionen bygger 
oven på folkepensionen. Hvor folkepensionen skal sikre alle borgeres – navnlig 
de svagestes – basale behov i alderdommen, er arbejdsmarkeds pensionerne 
afhængige af den enkeltes indkomst som erhvervsaktiv. For mange med 
mellem indkomster eller højere indkomster er den arbejdsmarkedspension, de 
får udbetalt, betydeligt højere end folkepensionen. Ud over pension giver disse 
pensionsordninger typisk også støtte ved kritisk sygdom og sikring ved sygdom 
og død. 

Selv om det ikke er alle lønmodtagere, der er dækket af en overenskomst, er det 
blevet	normen	for	de	allerfleste	job,	at	de	har	en	pensionsordning.	Endelig	er	der	
også et stort privat marked for pensioner, hvor den enkelte kan spare op til sin 
pension i en bank eller et forsikringsselskab.

```{figure} ../images/image_p112_1.jpeg
:alt: Pensionister på altan i lejlighed i København. Foto: Christian Lindgren/Ritzau Scanpix.

Pensionister på altan i lejlighed i København. Foto: Christian Lindgren/Ritzau Scanpix.
```

