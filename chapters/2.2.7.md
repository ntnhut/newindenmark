# 2.2.7

2.2.7 
DEMOKRATI I HVERDAGEN – MEDBORGERSKAB
Demokratiet er bredt ud til mange dele af det danske samfund. Der er for 
eksempel tradition for, at borgerne kan være med til at fastlægge rammerne 
for deres hverdag. Eksempelvis i den lokale skole, hvor forældre og elever kan 
diskutere skolens forhold i skolebestyrelsen eller i klasse- og elevråd. Dette 
demokrati	i	hverdagen	finder	man	også	i	bestyrelser	i	bolig-	og	andelsforeninger.	
Der	er	også	en	lang	tradition	for,	at	medarbejderne	har	indsigt	i	og	indflydelse	på	
forholdene på deres arbejdsplads via et såkaldt samarbejdsudvalg. I alle disse 
sammenhænge arbejder man efter demokratiske principper.
Danmark er også kendetegnet ved et rigt forenings- og organisationsliv. Der 
findes	ikke	mange	andre	lande,	hvor	folk	er	medlem	af	så	mange	foreninger	
og organisationer. Omkring 90 procent af den danske befolkning er medlem af 
mindst én forening, og omkring 35 procent har udført frivilligt arbejde gennem 
en	forening.	I	gennemsnit	er	hver	enkelt	dansker	medlem	af	tre-fire	foreninger	
eller organisationer. Det kan være organisationer på arbejdsmarkedet eller 
fritidsorganisationer, hvor medlemmerne samler sig om en fælles hobby eller 
interesse som fodbold, spejder, fugleliv, skak eller keramik. Andre er medlem 
af organisationer, der vil fremme bestemte formål, for eksempel at beskytte 
miljøet som Dansk Naturfredningsforening.
Far og børn deltager i landsindsamlingen for Dansk Røde Kors.  
Foto: Emil Helms/Ritzau Scanpix.
 
 For mange borgere virker foreningslivet og hverdagsdemokratiet også som en 
træning i demokrati. Her drøfter man sager med hinanden, indhenter viden, 
afprøver argumenter, indgår kompromiser og stemmer om forslag. Deltagerne 
bliver	på	den	måde	vant	til	at	prøve	at	finde	rimelige	løsninger	på	de	problemer,	
de er samlet om. Livet i foreningerne og demokratiet i hverdagen giver med 
andre ord borgerne et praktisk kendskab til demokratiske værdier og principper. 
Den mest udbredte demokratiske aktivitet er at stemme, når der er valg. Man 
har	ikke	pligt	til	at	stemme,	men	det	gør	langt	de	fleste	alligevel	–	og	valgdelta-
gelsen, det vil sige hvor mange med valgret, der stemmer, er ret høj sammen-
liget	med	de	fleste	andre	lande.	Den	er	særligt	høj,	når	der	er	valg	til	Folketinget	
(gennemsnit 86 procent siden år 2000). Den er lidt lavere, når der stemmes til 
kommunale og regionale valg (gennemsnit 73 procent siden 2000) og lidt lavere 
endnu til Europa-Parlamentet (gennemsnit på 58 procent siden 2000).
Den	generelt	høje	stemmeprocent	i	Danmark	kan	have	flere	forklaringer.	En	af	
dem er, at danskerne som børn og unge opdrages til demokratiet. De lærer tidligt 
demokratiske værdier at kende, og det at stemme er en afgørende demokratisk 
værdi. Det sker blandt andet i folkeskolen og på ungdomsuddannelserne. En 
anden forklaring er, at den stærke tradition for at være med i foreninger styrker 
borgernes demokratiske værdier og evne til at begå sig i organisationer. Endelig 
kan det også betyde noget, at demokratiet i Danmark fra begyndelsen har været 
et folkeligt projekt. Demokratiet blev båret frem af ikke mindst bønderne og 
arbejderne. De blev tidligt organiseret i de store bevægelser, der blev til parti-
erne Venstre og Socialdemokratiet. Det har skabt en tradition for demokratisk 
deltagelse, som stadig præger Danmark. Danskerne er i dag generelt meget 
tilfredse med deres demokrati. De har tillid til demokratiets institutioner, stat, 
region og kommune. Men ikke nødvendigvis til de valgte politiske ledere – tilliden 
til politikerne går op og ned.
Befolkningens politiske deltagelse er høj sammenlignet med mange andre 
lande. Men set over længere tid har deltagelsen ændret karakter. Færre er i dag 
medlem af et politisk parti, selv om alle kan blive medlem af et, hvis de vil. Og 
de såkaldte græsrodsbevægelser spiller i dag en mindre rolle, end de gjorde i 
1970’erne og 1980’erne. I stedet er der skabt nye måder at udtrykke politiske 
holdninger på. Det kan være ved at skrive under på en politisk erklæring (under-
skriftsindsamling), ved at give penge til en politisk eller humanitær sag eller ved 
at tage politiske eller etiske hensyn som forbruger. Mange deltager også i poli-
tiske diskussioner på sociale medier som X (Twitter) og Facebook på Internettet.
 
 ---

<!-- Figures extracted from nearby pages -->

.. figure:: ../images/image_p92_1.jpeg

   :alt: Studieværter før nyheds udsendelse på TV2. Foto:	Jens	Dresling/Ritzau Scanpix.

   Studieværter før nyheds udsendelse på TV2. Foto:	Jens	Dresling/Ritzau Scanpix.

.. figure:: ../images/image_p93_1.jpeg

   :alt: Far og børn deltager i landsindsamlingen for Dansk Røde Kors.  Foto: Emil Helms/Ritzau Scanpix.

   Far og børn deltager i landsindsamlingen for Dansk Røde Kors.  Foto: Emil Helms/Ritzau Scanpix.
