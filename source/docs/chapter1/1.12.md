# 1.12 Danmark i Europa og oliekrise (1972-90)
Danmark blev i 1973 medlem af Det Europæiske Fællesskab, 
EF, der var forløberen for det nuværende EU. I begyndelsen af 
1970’erne blev Danmark efter mange år med god økonomi og 
vækst ligesom mange andre lande ramt af økonomisk krise. 
1970’erne og 1980’erne blev en periode for Danmark med lav 
økonomisk vækst samt nye politiske partier og bevægelser.


---
## 1.12.1 Danmarks medlemskab af EF
I 1958 indledte Frankrig, Italien, Tyskland og Benelux-landene (Belgien, Nederlandene 
og Luxembourg) et økonomisk samarbejde, som udviklede sig til Det Europæiske 
Fællesskab (EF) og siden hen til Den Europæiske Union (EU). Formålet med EF var at 
styrke handlen mellem medlemslandene og at sikre freden via et stærkt samarbejde. 
Derfor skulle der mellem EF-landene oprettes et fælles marked uden toldgrænser 
eller andre hindringer for den indbyrdes handel. Målet var også, at alle indbyggere frit 
skulle kunne søge og tage arbejde i andre EF-lande.

Den	1.	januar	1973	trådte	Danmark	ind	i	EF.	Et	flertal	på	63,3	procent	af	vælgerne	
havde sagt ja til medlemskab ved en folkeafstemning i oktober 1972. Op til afstem-
ningen var der megen debat om EF-spørgsmålet. Tilhængerne mente, at Danmark 
ville blive rigere ved at deltage i det økonomiske europæiske samarbejde. Man forven-
tede for det første, at Danmarks dengang vigtigste handelspartner, Storbritannien, 
også kom med i EF sammen med Danmark. Videre ønskede man at sikre de bedste 
muligheder for at handle på det europæiske marked og ikke mindst det tyske, hvis 
betydning for dansk økonomi var 
vokset kraftigt de forudgående år. 
Derudover var det en fordel at sikre 
dansk landbrug adgang til EF’s 
landbrugsstøtte. Modstanderne var 
imod, at Danmark opgav noget af 
sin ret til at bestemme selv, og var 
bange for, at de store lande ville 
komme til at bestemme for meget, 
samt at medlemskabet ville gå ud 
over	den	offentlige	velfærd	og	den	
danske nationale identitet.

```{figure} ../images/image_p49_1.jpeg
:alt: Danmark bliver medlem af Det Europæiske Fællesskab (EF) i 1972. Statsminister Jens Otto Krag underskriver Romtraktaten i Bruxelles 22. januar 1972.

Danmark bliver medlem af Det Europæiske Fællesskab (EF) i 1972. Statsminister Jens Otto Krag underskriver Romtraktaten i Bruxelles 22. januar 1972.
```
 
Hensynet til eksport og økonomi blev afgørende for det danske ja. Storbritannien 
og Irland blev medlemmer af EF samtidig med Danmark. I 1986 var der en ny 
folkeafstemning om en styrkelse af samarbejdet i EF. Afstemningen handlede 
om Den Europæiske Fællesakt eller EF-pakken, som den kom til at hedde i 
Danmark. Den havde til formål at gennemføre et indre marked, hvor varer, 
personer, tjenesteydelser og kapital kunne bevæge sig frit over grænserne 
mellem	medlemslandene.	Et	flertal	af	danskerne	(56,2	procent)	stemte	ja.

```{figure} ../images/image_p50_1.jpeg
:alt: Demonstration på Rådhuspladsen mod Danmarks medlemsskab af EF.

Demonstration på Rådhuspladsen mod Danmarks medlemsskab af EF.
```
## 1.12.2 Oliekrise
I 1974 blev Danmark ligesom mange andre vestlige lande ramt af en økonomisk 
krise. Den blev udløst af, at priserne på olie steg voldsomt i 1973. Baggrunden var, 
at de arabiske lande øgede prisen markant på olie for at lægge pres på de vestlige 
lande, som støttede Israel i en krig mod Ægypten og Syrien (Yom Kippur-krigen). 

Olie var helt afgørende for økonomien, da den skulle bruges i det meste af industrien, 
til biler og opvarmning af boliger. Danmark producerede dengang selv kun meget lidt 
olie, som derfor skulle købes i udlandet. Derfor gav prisstigningen alvorlige problemer 
i Danmark, som i forvejen havde underskud på samhandlen med udlandet. De forud-
gående års høje økonomiske vækst faldt betydeligt, og mange blev arbejdsløse.

Problemerne blev forværret og forlænget, da endnu en voldsom prisstigning på olie indtraf 
i 1979-80 på grund af uroligheder i Iran i forbindelse med den islamiske revolution og den 
efterfølgende krig mellem Iran og Irak. I løbet af 1980’erne faldt prisen på olie igen, fordi 
der blev udvundet mere olie uden for Mellemøsten, for eksempel i Nordsøen. Og fordi en 
del af verdens forbrug af olie blev udskiftet med andre former for energi, for eksempel 
naturgas, kul, atomkraft og i meget mindre omfang også vedvarende energikilder som 
vindkraft eller solenergi. Videre bidrog oliekriserne til at skabe en interesse for energi- 
besparende tiltag som bedre isolering af boliger og udvikling af biler og elektronik (blandt 
andet	tv-apparater,	køleskabe	og	frysere),	der	bruger	energien	mere	effektivt.

## 1.12.3 Politisk opbrud
1970’erne var også en periode med store politiske forandringer i Danmark. 
Mange vælgere protesterede mod høje skatter og mod det bureaukrati, der 
var	fulgt	med	den	store	offentlige	sektor	i	velfærdssamfundet,	og	vælgerne	fik	
større mistillid til politikerne. 

Ved folketingsvalget i 1973 stemte vælgerne pludseligt markant anderledes end 
tidligere. Der var tale om et stort vælgerskred, og dette valg kaldes derfor Jord-
skredsvalget. 

Socialdemokratiet, Det Radikale Venstre, Venstre, Det Konservative Folkeparti og 
SF	–	de	fem	daværende	partier	i	Folketinget	–	fik	alle	meget	færre	stemmer.	Før	
Jordskredsvalget havde 93 procent af vælgerne stemt på et af de fem partier. 
Efter valget var det kun 64 procent. 

Vælgerne stemte til gengæld fem partier mere ind i Folketinget, hvoraf det 
største	blev	protestpartiet	Fremskridtspartiet,	som	fik	16	procent	af	stemmerne	
med	advokaten	Mogens	Glistrup	i	spidsen.	Partiets	mærkesager	var	at	afskaffe	
indkomstskat	 og	 offentligt	 bureaukrati.	 Mange	 af	 de	 gamle	 partiers	 vælgere	
vendte gradvis tilbage over de næste år, og ingen af de nye partier, som blev 
valgt i 1973, er længere i Folketinget.

Men Jordskredsvalget er en milepæl i dansk politisk historie, blandt andet fordi 
det i eftertiden har været valgt mellem 7 og 12 partier ind i Folketinget ved 
hvert valg (frem for typisk 5-6 før 1973). Selv om der løbende er opstået nye 
partier, har det dog altid været politikere fra enten Socialdemokratiet, Radikale 
Venstre, Det Konservative Folkeparti eller Venstre, som har været statsministre 
i Danmark siden Systemskiftet i 1901.

I 1970’erne forsøgte skiftende danske regeringer at vende den økonomiske 
nedtur, men uden meget held. I begyndelsen af 1980’erne havde Danmark et 
stort underskud på handelsbalancen, det vil sige forholdet mellem værdien af 
det Danmark køber og sælger i udlandet. Samtidig var omkring 10 procent af 
arbejdsstyrken uden arbejde. En vigtig årsag til den økonomiske krise var en 
stor gæld til udlandet.

Socialdemokratiet havde – kun med kortere afbrydelser – siddet i regering og 
haft statsministerposten det meste af tiden siden 1929. Men i 1982 overlod de – 
på grund af vanskeligheder med at løse de økonomiske problemer – regerings-
magten	til	den	borgerlige	fløj,	uden	at	der	havde	været	folketingsvalg.	Stats-
ministeren blev den konservative Poul Schlüter, som var statsminister i over ti 
år frem til 1993.
 
Poul Schlüter er den første og hidtil eneste statsminister fra Det Konserva-
tive Folkeparti. Det skyldes, at Venstre det meste af tiden har været det største 
borgerlige parti siden Systemskiftet i 1901 og derfor normalt har haft statsmini-
sterposten, når der efter 1901 har været borgerlige regeringer. Regeringsskiftet 
i 1982 er endvidere en historisk milepæl, fordi de borgerlige partier siden oftest 
har været ved magten. I perioden 1982-2022 sad de borgerlige partier Venstre og 
Det Konservative Folkeparti således tilsammen i regering og havde statsminister-
posten i sammenlagt 24 år og Socialdemokratiet i sammenlagt 16 år.

Det lykkedes efterhånden Schlüter-regeringen at forbedre den danske økonomi, 
navnlig i sidste halvdel af 1980’erne. Prisen var en rekordhøj ledighed i starten af 
1990’erne.	Men	inflationen	(prisstigningerne),	som	havde	været	et	stort	problem	
i 1970’erne, faldt, og fra 1990 var der overskud på handelsbalancen over for 
udlandet. Dermed kunne der komme gang i en sund økonomisk vækst. I den 
forbindelse hjalp det også, at Danmark blev mere selvforsynende med olie fra 
Nordsøen.

Schlüter-regeringen 
ophævede 
også DR’s monopol – det vil sige 
eneret – på at sende dansk tv, 
som DR havde haft siden den 
første danske tv-udsendelse i 1948. I 1986 blev det således 
tilladt for private at eje tv-kanaler, 
og samme år vedtog Folketinget 
at etablere TV2, som sendte 
første gang i 1988. I de følgende 
år voksede antallet af radio- og 
tv-kanaler i Danmark betyde-
ligt, og kabel- og satellit-tv med 
mange udenlandske kanaler blev 
en betydelig del af det danske 
mediebillede.

```{figure} ../images/image_p52_1.jpeg
:alt: Poul Schlüter var statsminister 1982-93.

Poul Schlüter var statsminister 1982-93.
``` 

## 1.12.4 Sociale bevægelser
Efter at kvinderne var begyndt at komme ud på arbejdsmarkedet fra midten af 
1960’erne, krævede mange kvinder i 1970’erne i forlængelse heraf mere lige-
stilling. For eksempel kæmpede kvinderne i rød-strømpebevægelsen gennem 
politiske aktioner for bedre vilkår for kvinder. Op gennem 1970’erne var ligestil-
ling et meget varmt politisk emne. I 1976 vedtog Folketinget på baggrund af et 
EF-direktiv en lov om lige løn for samme arbejde.

Fri adgang til abort var et andet af kvindebevægelsens politiske mål. Tidligere 
havde det kun været muligt at få abort, hvis der var en særlig grund til det, 
for eksempel hensynet til kvindens helbred. Men i 1973 vedtog Folketinget, at 
danske kvinder selv skulle kunne vælge, om de ville afbryde en graviditet. Indtil 
12. graviditetsuge kunne kvinder frit vælge at få foretaget en abort. Modstanden 
mod den fri abort var en væsentlig grund til, at Kristeligt Folkeparti (som nu 
hedder Kristendemokraterne) blev dannet og valgt ind i Folketinget i 1973. Men 
den fri abort gælder stadigvæk, og i 2025 er grænsen for fri abort blevet hævet 
fra den 12. til den 18. graviditetsuge.

Flere græsrodsbevægelser var meget aktive i 1970’erne. Græsrodsbevægel-
serne var som regel grupper, der arbejdede for at opnå ét bestemt politisk mål. 
Fredsbevægelsen var aktiv i denne periode og arbejdede blandt andet mod 
militær oprustning og våbenkapløbet mellem stormagterne.

Tusindvis af danskere demonstrerede også mod atomkraft. Den folkelige 
modstand var en vigtig grund til, at Folketinget i 1985 besluttede at planlægge 
fremtidig energiforsyning i Danmark uden atomkraft. Ikke mindst en alvorlig 
ulykke på atomkraftværket Tjernobyl i Sovjetunionen (i det nuværende Ukraine) 
året efter i 1986 har haft stor betydning for eftertidens modvilje mod atomkraft. 
Lignende 
bevægelser 
er 
de senere år – med det 
stigende politiske fokus på 
klimaspørgsmålet – igen 
opstået, hvor blandt andet 
mange 
gymnasieelever 
inspireret af den svenske 
aktivist 
Greta 
Thunberg 
har strejket for, at der skal 
gøres mere for at modvirke 
klimaforandringerne.

```{figure} ../images/image_p53_1.jpeg
:alt: Anti-atomkraftbevægelsen internationale kendetegn, som stammer fra den danske gren af bevægelsen.

Anti-atomkraftbevægelsen internationale kendetegn, som stammer fra den danske gren af bevægelsen.
``` 

